<?xml version='1.0' encoding='UTF-8'?>
<rss xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0"><channel><title>Liberal.gr - Apopsi</title><link>liberal.gr//liberal_category_apopsi.xml</link><description>Arthra apo Liberal.gr Katigorias apopsi.</description><atom:link href="liberal.gr//liberal_category_apopsi.xml" rel="self"/><docs>http://www.rssboard.org/rss-specification</docs><generator>python-feedgen</generator><language>en</language><lastBuildDate>Tue, 05 Sep 2023 13:23:41 +0000</lastBuildDate><item><title>Δημοτικές εκλογές: Η αναβίωση του κοτσαμπασισμού</title><link>https://liberal.gr/d-triantafyllidis/dimotikes-ekloges-i-anabiosi-toy-kotsampasismoy</link><description><![CDATA[<div class="row article__body">
<div class="col overflow-hidden js-article-body-wrapper js-article-470859">
<div><p>Αυτές τις ημέρες, με την κατάθεση των συνδυασμών για τις επερχόμενες, δημοτικές εκλογές στη χώρα, μπροστά στα εμβρόντητα μάτια των τοπικών κοινωνιών, παίζεται μία ιλαροτραγωδία με τίτλο: <strong>Ο θρίαμβος του κοτσαμπασισμού. </strong>
</p>
<p>Συμφωνίες χαλάνε, χειραψίες ακυρώνονται, ολόκληρα σόγια μεταφέρονται από τον έναν συνδυασμό στον άλλο. Οι δημόσιοι διαπληκτισμοί και οι αλληλοκατηγορίες στον <strong>τοπικό Τύπο</strong>, οι υπαινιγμοί και η διασπορά κακόβουλων φημών, βρίσκονται στην ημερήσια διάταξη στους χώρους των ζυμώσεων, οι οποίοι δεν είναι άλλοι από τα καφενεία, απογόνους των «πράσινων» και «γαλάζιων» της <strong>δεκαετίας του ’80</strong>, μόνο που αυτοί τη φορά έχουν το χρώμα της <strong>κάθε πατριάς. </strong>
</p>
<p>Παλιά, αλλά όχι ξεχασμένα μίση και αντιπάθειες, κυρίως σε προσωπικό επίπεδο, εκτεταμένα δίκτυα μικροσυμφερόντων που ξεκινούν από τη τιμή του νερού και φτάνουν μέχρι τα «στραβά μάτια» σε πολεοδομικές παραβάσεις, αλλά και διορισμοί σε προγράμματα αποκατάστασης ανέργων, είναι η γενεσιουργός αιτία της μετακίνησης των συγγενικών στρατιών - ψήφων από την μία προσωποπαγή παράταξη στην άλλη.
</p>
<p>Οι φερέλπιδες υποψήφιοι δήμαρχοι και δημοτικοί / κοινοτικοί σύμβουλοι, ελάχιστα ενδιαφέρονται για την πολιτική ουσία της τοπικής αυτοδιοίκησης. Αν και λένε μεγάλα λόγια για την προκοπή του τόπου, στην ουσία το μόνο που επιδιώκουν είναι η προσωπική ανάδειξη και δικαίωση στα μάτια των συντοπιτών τους, η μωροφιλοδοξία κατάκτησης του επίζηλου τίτλου. Προέχει πάντα το λεγόμενο τοπικό συμφέρον, όπερ μεθερμηνευόμενο, το βόλεμα των ημετέρων και η επέκταση της επιρροής της επιρροής της μίας ή της άλλης συγγενικής φατρίας. 
</p>
<p>Δεν χρειάζεται καν ειδική έρευνα για να καταλάβει κανείς πως παίζεται το παιχνίδι. Κυριαρχεί το «τάξιμο», η μελλοντική ανταμοιβή για τη συμβολή στη νίκη του συνδυασμού, η οποία ποικίλει από το διορισμό στο διοικητικό συμβούλιο κάποιας συνδεδεμένης με τον τοπικό δήμο επιχείρησης ή οργανισμού, θέση στην πρώτη σειρά των επισήμων στις διάφορες εκδηλώσεις, ανάθεση κάποιου έργου τοπικής εμβελείας, ασφαλτόστρωση αγροτικού δρόμου σε συνοικισμό παραθεριστικών κατοικιών κ.ο.κ. 
</p>
<p>Πρωτοστατούν οι τοπικοί προύχοντες, η νέα αυτή μορφή κοτσαμπασισμού στην, ούτως ειπείν, σύγχρονη Ελλάδα. Απόστρατοι αξιωματικοί, τοπικοί επιχειρηματίες, επαγγελματίες «αυτοδιοικητικοί» και από κοντά, όποιος θέλει με κάθε τρόπο να ξεχωρίσει στην τοπική κοινωνία για δικούς του ιδιοτελείς λόγους. 
</p>
<p>Είναι δε, τόσο ισχυρά αυτά τα δίκτυα που δεν αφήνουν το παραμικρό περιθώριο εμφάνισης συνδυασμών που μπορούν να απειλήσουν την πρωτοκαθεδρία τους. Αυτό, άλλωστε, μαρτυρούν οι επιχειρήσεις υπονόμευσης των αντιπάλων, στέλνοντας «υποψήφιους», οι οποίοι λίγες ημέρες πριν την κατάθεση των συνδυασμών, αποσκιρτούν στον αντίπαλο. 
</p>
<p>Εδώ και πολλές δεκαετίες στη χώρα μας, υπήρχαν συγκεκριμένοι κύκλοι, οι οποίοι προσπαθούσαν να καλλιεργήσουν την ιδεολογία του κοινοτισμού, ως απάντηση στην πάντα κακιά και υπεύθυνη για όλα τα δεινά της ανθρωπότητας παγκοσμιοποίησης. 
</p>
<p>Η <strong>εναλλακτική λύση</strong> που πρότειναν, δεν ήταν άλλη από τη δημιουργία, μικρών περίκλειστων, απομονωμένων κοινοτήτων, όπου όλοι θα ζούσαν καλά κι αρμονικά, όπως στις ταινίες του παλιού, ελληνικού κινηματογράφους με τις αυλές, τους βασιλικούς, λίγη ρετσίνα και πολλή ανθρωπιά. 
</p>
<p>Το αδιαπέραστο τείχος συμφερόντων και μωροφιλοδοξιών, όπως είναι φυσικό, οδηγεί σε μαρασμό τις τοπικές κοινωνίες, οι οποίες βρίσκονται αιχμάλωτες, ανίκανες να αντιδράσουν ή να αντισταθούν. Έτσι, περιορίζονται στις γκρίνιες και τα παράπονα, ελπίζοντας πως κάποια στιγμή, ορισμένα από τα αιτήματά τους θα ικανοποιηθούν. 
</p>
<p>Η <strong>μεταρρύθμιση </strong>του <strong>«Καλλικράτη»</strong>, μπορεί ως ιδέα να είχε ορισμένα πλεονεκτήματα στην εποχή της, στην πράξη, όμως, λειτούργησε ως θερμοκοιτίδα εκκόλαψης του νέου κοτσαμπασισμού και οδήγησε στον μαρασμό της τοπικής αυτοδιοίκησης. 
</p>
<p>Αντί να θεραπεύσει ή έστω να μειώσει τους τοπικιστικούς ανταγωνισμούς, τους έθρεψε και τους θέριεψε με αποτέλεσμα, γειτονικά χωριά να παλεύουν μόνο για το πως θα αποσπάσουν πόρους για τα ίδια και θα αποκλείσουν τους άλλους, αγνοώντας επιδεικτικά τη συνολική προκοπή μιας περιοχής. 
</p>
<p>Η επιβίωση στη χώρα, μορφών προνεοτερικής νοοτροπίας και πολιτικής συμπεριφοράς, είναι ένα από τα βασικά εμπόδια της προόδου της. Δεν έχει καμία απολύτως σημασία τι χρώμα θα βαφτεί ο χάρτης τη βραδιά των εκλογών. Από τώρα είναι γνωστός ο νικητής και ο ηττημένος. Νικητής θα είναι οι τοπικές φατρίες και ηττημένος, οι τοπικές κοινωνίας, οι οποίες, βέβαια, φέρουν στο ακέραιο την ευθύνη για αυτή την κατάσταση. Ας πρόσεχαν. 
</p>
</div>

</div>
</div>]]></description><guid isPermaLink="false">https://liberal.gr/d-triantafyllidis/dimotikes-ekloges-i-anabiosi-toy-kotsampasismoy</guid><pubDate>Mon, 04 Sep 2023 00:00:00 -0800</pubDate></item><item><title>Μία χαζοχαρούμενη ελίτ…</title><link>https://liberal.gr/th-mayridis/mia-hazoharoymeni-elit</link><description><![CDATA[<div class="row article__body">
<div class="col overflow-hidden js-article-body-wrapper js-article-470813">
<div><p>Το μεγάλο πρόβλημα της χώρας είναι η <strong>έλλειψη μιας σοβαρής επιχειρηματικής ελίτ</strong> με συναίσθηση του ρόλου της για την επιβίωση του <strong>έθνους</strong> και της <strong>Ελληνικής Δημοκρατίας.</strong> Κάτι που χαρακτηρίζει τις κανονικές χώρες της Δύσης και τις κάνει να ξεχωρίζουν από τα χαλιφάτα της Ανατολής. Ο <strong>Ανδρέας Παπανδρέου</strong> είχε μιλήσει για την έλλειψη <strong>εθνικής αστικής τάξης. </strong>Η αλήθεια είναι ότι αν ζούσε σήμερα ο Ανδρέας Παπανδρέου θα είχε ήδη αναθεωρήσει. Τότε τα πράγματα ήταν σχετικά καλά…
</p>
<p>Η χώρα πήγαινε στα χρόνια του <strong>Καραμανλή του Β </strong>στα βράχια, αλλά δε βρέθηκε τότε ένας φορέας να εκφράσει τη «βαθύτατη ανησυχία» του. Να προειδοποιήσει! Έστω! Η χώρα έπεσε, τελικά, στα βράχια και η ηγεσία του επιχειρηματικού κόσμου έβλεπε τα τραίνα να περνούν. Να μη μιλήσουμε για τη φαεινή ιδέα που είχαν κάποιοι να κλείσουν τους λογαριασμούς του παρελθόντος με τον Αλέξη! Το 2015 ίσως κάποιοι εξ αυτών να κατάλαβαν τη μεγάλη ιστορική τους ευθύνη στο<strong> «ατύχημα». </strong>Αλλά δυστυχώς γι αυτούς και για μας δεν ήταν ατύχημα. Ήταν το αποτέλεσμα της δράσης μιας <strong>χαζοχαρούμενης ελίτ</strong>, <strong>ανίκανης </strong>να δει πιο μακριά από το όριο της εξυπηρέτησης των στενών της συμφερόντων.
</p>
<p>Γόνοι μεγάλων οικογενειών του παρελθόντος που αισθάνονται ενοχές για τον πλούτο που συγκέντρωσαν οι πρόγονοί τους, άεργοι κληρονόμοι που αναζητούν ενδιαφέρον στη ζωή τους, μεταπράτες που θέλουν να ελέγχουν το δημόσιο. Πρόκειται για μια ετερόκλητη συμμαχία που την ξεχωρίζει κανείς από τις <strong>καταστροφικές συνέπειες των πράξεων της.</strong>
</p>
<p>Αναρωτιέται κανείς για ποιον λόγο η Τουρκία τα έχει καταφέρει καλύτερα από εμάς. Και αναφέρουμε ένα κοντινό μας παράδειγμα, επειδή η σύγκριση με σοβαρές χώρες της Δύσης είναι τουλάχιστον αστεία. Και σε λίγο καιρό η σύγκρισή μας και με την Τουρκία θα είναι σαν να συγκρίνει κανείς μήλα με πορτοκάλια. Η μεγάλη διαφορά, λοιπόν, είναι ότι η <strong>Τουρκία </strong>διαθέτει μία σοβαρή επιχειρηματική ελίτ που ενδιαφέρεται για την πορεία της χώρας τους. Δηλαδή για τα δικά τους συμφέροντα!
</p>
<p>Μόνο ανόητοι δεν μπορούν να καταλάβουν ότι η δική τους ευημερία είναι απόλυτα συσχετισμένη με την ευημερία της χώρας. Ότι βρισκόμαστε όλοι πάνω στο ίδιο καράβι. Κι ότι όσο η χώρα αυτή παράγει πλούτο, τόσο θα είναι πιο ασφαλής στους ταραγμένους μας καιρούς. Αλλά δεν το κάνουν επειδή αυτοί είναι δήθεν ανόητοι που δεν το καταλαβαίνουν και εμείς οι δήθεν έξυπνοι που πιάνουμε πουλιά στον αέρα. Είναι διότι η λεγόμενη ελίτ δεν έχει εθνική συνείδηση. Πολλοί εξ αυτών θα ήθελαν να είναι υπήκοοι μιας άλλης χώρας. Αντί να εργάζονται για τα <strong>συμφέροντα της επιχειρηματικότητας,</strong> ασχολούνται με το ποια φατρία θα ελέγχει το <strong>«παίγνιο». </strong>
</p>
<p>Αυτή την εποχή, για παράδειγμα, θα έπρεπε να έχουν προκαλέσει μία ουσιαστική συζήτηση για τη σωστή αξιοποίηση των χρημάτων του Ταμείου Ανάκαμψης. Ή αντί να ψάχνουν να βρουν οι ίδιοι τον επόμενο αρχηγό του <strong>ΣΥΡΙΖΑ</strong>, θα έπρεπε να δεσμεύσουν τον όποιον μελλοντικό αρχηγό ότι η αριστερά δε θα πυρπολήσει άλλη φορά τη χώρα, όπως έκανε το 2015.
</p>
<p>Θα πει κάποιος ότι αυτούς τους επιχειρηματίες έχουμε, όπως και αυτούς του πολιτικούς και <strong>αυτούς τους δημοσιογράφους. </strong>Δίκιο θα έχει! Αλλά, ο κινητήριος μοχλός για να επέλθουν ουσιαστικές αλλαγές σε μία χώρα είναι ο επιχειρηματικός κόσμος. Είναι οι μόνοι που έχουν την δύναμη να επιβάλλουν πολιτικές. Αλλά δεν το θέλουν. Δεν τους ενδιαφέρει και εδώ βρίσκεται το πρόβλημα. Και φυσικά οι περισσότεροι έχουν στο συρτάρι, δίπλα από το κρεβάτι τους και σε πρώτη ζήτηση ένα ανοικτό αεροπορικό εισιτήριο για το εξωτερικό. Για την περίπτωση που κάτι πάει «στραβά»…
</p>
<p>Θανάσης Μαυρίδης
</p>
<p><a href="/cdn-cgi/l/email-protection#780c101916190b110b5615190e0a111c110b3814111a1d0a1914561f0a" rel="noopener" target="_blank"><span class="__cf_email__" data-cfemail="215549404f405248520f4c40575348454852614d48434453404d0f4653">[email protected]</span></a>
</p>
</div>

</div>
</div>]]></description><guid isPermaLink="false">https://liberal.gr/th-mayridis/mia-hazoharoymeni-elit</guid><pubDate>Mon, 04 Sep 2023 00:00:00 -0800</pubDate></item><item><title>Τέρμα οι αμερικανιές, επιστροφή στον εμφύλιο και τους αγαναχτισμένους</title><link>https://liberal.gr/d-kampoyrakis/terma-oi-amerikanies-epistrofi-ston-emfylio-kai-toys-aganahtismenoys</link><description><![CDATA[<div class="row article__body">
<div class="col overflow-hidden js-article-body-wrapper js-article-470845">
<div><p>Μα καλά,<strong> αμερικανομεγαλωμένος ο Στέφανος,</strong> έχει θέμα τώρα με την αστυνομική προστασία; Είναι δυνατόν; Στην <strong>άλλη άκρη του Ατλαντικού</strong> αυτά τα έχουν ξεπεράσει. Εκεί ξέρουν ότι ο πολιτικός, όπως και ο <strong>επιχειρηματίας </strong>και ο κάθε λογής προβεβλημένος πρέπει να προστατεύεται. Από ληστές, εκβιαστές, απαγωγείς, μανιακούς, ψεκασμένους, συμμορίες, πληρωμένα όργανα των αντιπάλων, τυχαίους τρελούς που βρίσκονται στον δρόμο του, πρεζάκια ή απλώς χαβαλέδες.
</p>
<p>Μόνο εδώ στην <strong>Ελλάδα</strong>, η <strong>μεταπολεμική ιδεολογία </strong>της αριστεράς κατέληξε στην κοινωνική ποινικοποίηση της αστυνομικής παρουσίας γενικώς, για να <strong>ποινικοποιηθεί </strong>στη συνέχεια και η προσωπική αστυνομική προστασία επιφανών προσώπων. Κι όπως η αστυνομία ταυτίστηκε με την καταστολή, την κρατική αυθαιρεσία και τη δεξιά τρομοκρατία, έτσι και η παρουσία αστυνομικών δίπλα σε κάποιον είναι αρκετή για να κατατάξουν αυτομάτως τον προστατευόμενο στην κατηγορία του μαφιόζου που έχει μπράβους.
</p>
<p>Βλακείες είναι αυτά, που κανονικά θα ‘πρεπε να έχουν πεταχτεί στο καλάθι των αχρήστων όσο η κοινωνία μας αποκτά χαρακτηριστικά προηγμένης δυτικής κοινωνίας, με όλα τα καλά και τα άσχημα της. Είναι προφανές ότι ο <strong>Κασσελάκης </strong>κινδυνεύει συγκεντρώνοντας τόση δημοσιότητα πάνω του. Είναι ακόμα πιο προφανές ότι γίνεται ειδικός στόχος διάφορων ακραίων <strong>ομοφοβικών και ρατσιστών</strong>, που δεν το ‘χουν σε τίποτα να του επιτεθούν αν τον βρουν μπόσικο.
</p>
<p>Οπότε άριστα έπραξε και ζήτησε αστυνομική προστασία. Η δε <strong>ΕΛ.ΑΣ.</strong>, ορθότατα του την παραχώρησε. Άσχημα έκαναν κάποια μέσα ενημέρωσης να επισημάνουν την παρουσία αστυνομικών γύρω του, διότι δεν είναι καν θέμα συζήτησης. Πρόκειται για αδήριτη ανάγκη. Άδικα έπραξε αρχικά ο Κασσελάκης να αφήσει να εννοηθεί ότι η ΕΛΑΣ από μόνη της προθυμοποιήθηκε να τον φυλάξει, ερήμην των δικών του προθέσεων. Χωρίς να το λέει ευθέως στην πρώτη του ανακοίνωση, μας άφηνε να καταλάβουμε απ’ έξω απ’ έξω ότι η ΕΛΑΣ τον έφερε προ τετελεσμένου κι εκείνος απλώς το αποδέχτηκε παθητικά. Αυτό ήταν Κασσελακική μαϊμουδιά.
</p>
<p>Οπότε ορθώς η <strong>ΕΛ.ΑΣ.</strong> αντέδρασε στη <strong>μαϊμουδιά </strong>και ξεκαθάρισε επίσημα ότι πρώτα δέχτηκε αίτημα από τον Στέφανο και μετά του τοποθέτησε φρουρά. Το ότι πλήρωσε ο ίδιος τα έξοδα της φρουράς είναι στα θετικά του, αυτό όμως δε σημαίνει πως όποιος κινδυνεύει έχει τη οικονομική δυνατότητα να πληρώνει τέσσερις αστυνομικούς και ένα ή δυό αμάξια. Αυτό το «πληρώνω εγώ», μοιάζει σαν να κατηγορεί όποιον άλλον προστατεύεται ως κρατικό τζαμπατζή. Δεν είναι έτσι, δεν είναι όλοι εφοπλιστές...
</p>
<p>Κακώς έκανε επίσης ο <strong>Κασσελάκης </strong>που έστειλε τη φρουρά πίσω στην υπηρεσία, διότι ενοχλήθηκε από τα ρεπορτάζ. Εφόσον κινδυνεύει, έπρεπε να την κρατήσει κι ας λέει ή γράφει ο καθένας ότι του κατέβει. Κακώς έκανε όμως και η <strong>ΕΛ.ΑΣ. </strong>που αποδέχτηκε τον τερματισμό της αστυνομικής προστασίας του. Εφόσον ως υπηρεσία έχει κάνει θετική εκτίμηση κινδύνου, θα ‘πρεπε να τον πείσει να προστατεύεται. Και τέλος πάντων, τώρα πάλι δε θα στέλνει πίσω του περιπολικά και ένστολους; Είναι υποχρεωμένη, απλώς η φύλαξη του είναι λιγότερο αποτελεσματική.
</p>
<p>Τέλος, το χειρότερο όλων ήταν ότι ο <strong>Κασσελάκης κατηγόρησε το Μαξίμου</strong> ότι ενορχήστρωσε την επίθεση εναντίον του, με αφορμή τη φύλαξη του. Οι ανθυποψήφιοι του τον κάρφωσαν, το ξέρει. Σκασίλα του Μητσοτάκη αν ο Κασσελάκης έχει έναν ή έντεκα χωροφύλακες γύρω του. Αλλά ευτυχώς που έγινε κι αυτό, διότι είδαμε αυτομάτως έναν αμερικανολουστραρισμένο υποψήφιο αρχηγό, στο πρώτο ζόρι να μετατρέπεται αυτομάτως σε <strong>παλιό καλό Συριζαίο.</strong> Που επικαλείται «τα πληρωμένα ΜΜΕ», τα «βοθροκάναλα» και τα τοιαύτα. Μια βδομάδα κράτησαν οι αμερικανιές, γυρίσαμε στον εμφύλιο και στους αγαναχτισμένους. Ωραία, ωραία…
</p>
</div>

</div>
</div>]]></description><guid isPermaLink="false">https://liberal.gr/d-kampoyrakis/terma-oi-amerikanies-epistrofi-ston-emfylio-kai-toys-aganahtismenoys</guid><pubDate>Mon, 04 Sep 2023 00:00:00 -0800</pubDate></item><item><title>Πού μπαίνει ο πήχυς στις περιφερειακές για τη ΝΔ;</title><link>https://liberal.gr/s-moymtzis/poy-mpainei-o-pihys-stis-perifereiakes-gia-ti-nd</link><description><![CDATA[<div class="row article__body">
<div class="col overflow-hidden js-article-body-wrapper js-article-470863">
<div><p>Στις προηγούμενες <strong>περιφερειακές εκλογές η Νέα Δημοκρατία κέρδισε 12 περιφέρειες στις 13</strong>, χάνοντας μόνον την περιφέρεια Κρήτης. Τώρα, ο νυν περιφερειάρχης υποστηρίζεται από τη <strong>Νέα Δημοκρατία. </strong>Θεωρητικά λοιπόν ο στόχος είναι 13 στα 13. Μπορεί να επιτευχθεί; Είναι ρεαλιστικός; 
</p>
<p>Αν λάβουμε υπ΄όψη πως στις <strong>εκλογές </strong>που διεξήχθησαν τον <strong>Ιούνιο </strong>η <strong>Νέα Δημοκρατία</strong> έλαβε <strong>40,5%</strong> και αν σε αυτό το γεγονός συνεκτιμήσουμε και την παντελή απουσία του <strong>ΣΥΡΙΖΑ </strong>από το <strong>αυτοδιοικητικό πεδίο</strong>, τότε αυτός ο στόχος δε μοιάζει ανέφικτος. Και πού θα διοχετευθεί η δυσαρέσκεια των πολιτών για τις <strong>κυβερνητικές αβελτηρίες</strong> που παρατηρήθηκαν το καλοκαίρι, και δεν ήταν λίγες; 
</p>
<p>Να, ένα καλό ερώτημα.
</p>
<p>Πρώτα - πρώτα μπορεί αυτή η δυσαρέσκεια να αμβλυνθεί μέσα στον Σεπτέμβριο με τις εξαγγελίες στη ΔΕΘ, με την <strong>καταβολή διαφόρων επιδομάτων </strong>και κυρίως με την <strong>απουσία αξιόπιστης εναλλακτικής πρότασης.</strong> Η διαμαρτυρία αποκτά πολιτική υπόσταση μόνον όταν διαμορφώνει νέα δεδομένα. Όταν τείνει να ανατρέψει συσχετισμούς δυνάμεων. 
</p>
<p>Σήμερα, στις περιφέρειες, όπου κινδυνεύει να ηττηθεί η <strong>Νέα Δημοκρατία</strong> αυτό οφείλεται στην παρουσία των λεγόμενων <strong>«ανταρτών»</strong>, δηλαδή νυν περιφερειαρχών που δεν προτιμήθηκαν από την παράταξη και οι οποίοι στον δεύτερο γύρο θα υποστηριχθούν από τα <strong>κόμματα της αντιπολίτευσης</strong> για να υποστεί ήττα η κυβέρνηση. 
</p>
<p>Για την αντιπολίτευση, τον <strong>ΣΥΡΙΖΑ και το ΠΑΣΟΚ</strong>, το κυρίαρχο δεν είναι αυτοί να εκλέξουν δικούς τους περιφερειάρχες - κάτι ιδιαίτερα δύσκολο. Το κυρίαρχο είναι να μην εκλέξει η <strong>Νέα Δημοκρατία. </strong>Συνεπώς, θα δούμε σε κάποιες περιφέρειες <strong>ετερόκλητες συμμαχίες </strong>για αυτόν<strong> ακριβώς τον λόγο. </strong>
</p>
<p>Τα δύο μεγάλα προβλήματα για την <strong>κυβέρνηση </strong>είναι η<strong> ακρίβεια και το μεταναστευτικό</strong>, όπως εξελίσσεται μετά την τραγωδία της Πύλου. Και για μεν την ακρίβεια θα λάβει μέτρα, όπως έκανε και τον χειμώνα του 2023. Αλλά για την αυξημένη ροή μεταναστών τι θα κάνει; Ο τρόπος που χειριζόταν το θέμα τα προηγούμενα χρόνια ήταν αποτελεσματικός, αλλά στα όρια της νομιμότητας. Σήμερα φαίνεται πως τα δεδομένα έχουν αλλάξει, ενδεχομένως να έχει γίνει μια νέα συμφωνία, άτυπη, με την Επίτροπο Ίλβα Γιόχανσον, υπό το βάρος και το άγος του ναυαγίου της Πύλου. 
</p>
<p>Όμως οι αντιδράσεις σε ένα μεγάλο κομμάτι των<strong> ψηφοφόρων της Νέας Δημοκρατίας </strong>είναι σημαντικές και πιθανόν αυτό να φανεί στις <strong>αυτοδιοικητικές εκλογές</strong>, υπό τη μορφή ψήφου διαμαρτυρίας. Φυσικά, και δε γνωρίζουμε αν αυτή η συμπεριφορά θα επηρεάσει και τα εκλογικά αποτελέσματα. Πάντως, ο πρωθυπουργός δεν πέταξε την μπάλα στην κερκίδα, αλλά πολιτικοποίησε τις εκλογές στηρίζοντας συγκεκριμένους υποψηφίους, λόγω και έργω. Θα μπορούσε να μην εμπλακεί στις αυτοδιοικητικές εκλογές -ουδείς θα τον κατηγορούσε- και να άφηνε τον χρόνο να κυλήσει μέχρι τις ευρωεκλογές, χωρίς άλλη εκλογική δοκιμασία. Δεν το έκανε από σιγουριά και αυτοπεποίθηση. 
</p>
<p>Μόνο που για να πετύχει η προσπάθεια του θα πρέπει όλοι οι βουλευτές της <strong>Νέας Δημοκρατίας</strong>, όλον τον Σεπτέμβριο, να συστρατευθούν με τους επίσημους υποψήφιους και να στηρίξουν με κάθε τρόπο τα ψηφοδέλτιά τους. Θα το κάνουν; 
</p>
<p>Προσωπικά, χωρίς να αποκλείω το 13 στα 13, θα θεωρούσα μια φυσιολογική εξέλιξη την απώλεια <strong>2-3 περιφερειών. </strong>
</p>
</div>

</div>
</div>]]></description><guid isPermaLink="false">https://liberal.gr/s-moymtzis/poy-mpainei-o-pihys-stis-perifereiakes-gia-ti-nd</guid><pubDate>Mon, 04 Sep 2023 00:00:00 -0800</pubDate></item><item><title>Όταν ο υπουργός απειλεί…</title><link>https://liberal.gr/m-papadimitrioy/otan-o-ypoyrgos-apeilei</link><description><![CDATA[<div class="row article__body">
<div class="col overflow-hidden js-article-body-wrapper js-article-471004">
<div><p>Πρέπει να είμαστε το μοναδικό κράτος της Ευρώπης (προφανώς και παραπέρα…) που ο υπουργός «Δημόσιας Τάξης» (τον λέω έτσι μέχρις ότου γίνει πραγματικά Προστασίας του Πολίτη), ο συμπαθέστατος σε εμένα Γιάννης Οικονόμου, επί παραπάνω από μια ώρα διαβεβαίωνε τον συνάδελφο (και γείτονα εδώ…) Άρη Πορτοσάλτε πως «από ΄δώ και πέρα θα εφαρμοστεί ο …Νόμος»!
</p>
<p>Δεν μιλάμε για τίποτε βαριά πράγματα. Παραβάσεις του ΚΟΚ, το συνηθισμένο χάος της οδικής κυκλοφορίας δηλαδή και «μικροπαραπτώματα», αυτά για τα οποία οι δικαστές δεν θέλουν να τους ενοχλουμε. Υπερβολική ταχύτητα, επικίνδυνοι ελιγμοί, οδήγηση χωρίς άδεια, διπλοπαρκάρισμα, παράβαση κόκκινου, STOP, παραποίηση στοιχείων πινακίδας, κυκλοφορία κλεμμένων αυτοκινήτων, κατάληψη διάβασης πεζών, ράμπας ΑΜΕΑ και πεζοδρομίου, υπερβολικός θόρυβος με παραποιημένες εξατμίσεις, χρήση κινητού, κορναρίσματα και άλλα παρόμοια.
</p>
<p>Τα έγραφα και τις προάλλες. Το σημαντικό στον νόμο δεν είναι η απειλή των ποινών που προβλέπει αλλά ο κανόνας που θέτει. Όλα τα παραπάνω, παντού στον πολιτισμένο κόσμο, τα ρυθμίζει ο Δήμαρχος εντός του πλαισίου που βάζει η κυβέρνηση, δηλαδή ο υπουργός και το αρμόδιο κανονιστικό σώμα. Προφανώς, με τη βοήθεια της Αστυνομίας. Όλης της Αστυνομίας. Και βεβαίως τους τροχαίους γιατί, αν καλά κατάλαβα, ο κ. Οικονόμου διαπίστωσε ότι από τη συγκεκριμένη υπηρεσία πολλοί έχουν αποσκιρτήσει. Περίεργα πράγματα, όταν τα λέει, δημοσίως μάλιστα, ο τέταρτος στη σειρά υπουργός δημόσιας τάξης του ίδιου πρωθυπουργού και της ίδιας πλειοψηφίας, ενώ μάλιστα επί δύο χρόνια είχαμε ιδιόμορφες περιστάσεις λόγω πανδημίας.
</p>
<p>Επισκέφθηκα τον προηγούμενο μήνα τρεις πρωτεύουσες της κεντρικής Ευρώπης, όλες ιστορικές, τουριστικές και πυκνοκατοικημένες. Τις γύρισα σε όλες τις συνοικίες τους, πέρα από το τουριστικό, διοικητικό και επιχειρηματικό κέντρο. Πουθενά δεν είδα παρόμοια παραβατικότητα. Πουθενά δεν στήνανε μπλόκα με μπλοκάκι οι αστυνομικοί για να μπορεί ο εκάστοτε υπουργός να λέει με παλμό αυτοθαυμασμού στον Πορτοσάλτε «γράψαμε τόσες χιλιάδες κλήσεις». Πολύ απλά, δεν χρειάζεται γιατί τα πράγματα κυλούν με ηρεμία επειδή, όλοι τηρούν τους ίδιους πάγιους και πολύ λογικούς κανόνες. Τόσο απλά.
</p>
<p>Επειδή εμείς οι δημοσιογράφοι (αλλά και οι περισσότεροι καθημερινοί πολίτες) θεωρούμε ότι στην Ελλάδα, ειδικά στην Ελλάδα, πρέπει να υπάρχει στρατός αστυνομικών στους δρόμους που θα γράφουν μετά μανίας τους παραβάτες, πρέπει να σας πω ότι διαφωνώ πλήρως. Το θέμα είναι πολύ πιο απλό. Φθάνουν και περισσεύουν οι δυνάμεις «τάξης» που έχουμε ήδη για πειστεί ο παραβάτης οδηγός πως αν περάσει με κόκκινο είναι σίγουρο (σχεδόν…) ότι θα τον πιάσουν. Όσο όμως δεν τον βλέπει κανείς συνεχίζει να το κάνει. Αν κινείται κατά κανόνα πάνω από το όριο ταχύτητας των 50 χλμ/ώρα (το ίδιο με το Λονδίνο και σχεδόν όλες τις πόλεις της Ευρώπης, αλλά στο Παρίσι το κατέβασε η δήμαρχος σε 30!), που είναι ο μεγαλύτερος κίνδυνος σε κατοικημένη περιοχή, είναι πιθανότερο να κάψει το κόκκινο, να κάνει επικίνδυνους ελιγμούς και όλα τα συμπαραμαρτούντα.
</p>
<p>Αλλά τι ζητάτε από τον Οικονόμου; Οι περισσότεροι δρόμοι των πόλεων δεν έχουν οριοθετημένες διαβάσεις πεζών, όσες υπάρχουν έχουν ξεθωριάσει ή/και καταπατώνται συστηματικά από παρκαρισμένα. Ακόμη και στα πιο κεντρικά σημεία τουρισμού, όπως είναι τα δύο περάσματα από την Πύλη του Αδριανού προς την Διονυσίου Αρεοπαγίτου, όπου μάλιστα η νησίδα ίσα που χωρά δύο ανθρώπους και σίγουρα γνωρίζει πολύ καλά ο Δήμαρχος. Φαίνεται ακόμη και από τον δορυφόρο των Google Maps!
</p>
<p>Το πολιτικό μήνυμα που έστειλε ο αρμόδιος υπουργός είναι ότι το ύψος των ποινών δεν είναι αρκετό και επ’ αυτού εμφάνισε άγριες διαθέσεις. Έστω. Αν και προσωπικά πιστεύω πως το άγριο δεν λειτουργεί το ίδιο αποτελεσματικά όσο η πολύ αυξημένη πιθανότητα να εφαρμοστούν οι ήδη ισχύουσες ποινές. Όταν θα έχει επιτύχει, σε  συνεργασία με τους δημάρχους, την τήρηση των κανόνων θα μπορεί να αυξήσει όσο γουστάρει τις ποινές για όσους τολμούν ακόμη να μας γράφουν όλους εκεί…
</p>
<p>Ειρήσθω εν παρόδω, το ζητούμενο με τις «κόντρες» στην παραλιακή είναι να κοπούν με το …μαχαίρι κι όχι πόσες κλήσεις έκοψε η Τροχαία. Μια απλή αστυνομική διάταξη θα έπρεπε να αρκεί. Αλλά, όπως είπαμε, οι παραβάσεις είναι χρήσιμες για να μπορεί ο εκάστοτε υπουργός να εξαγγέλει την επικείμενη τήρηση των νόμων.
</p>
</div>

</div>
</div>]]></description><guid isPermaLink="false">https://liberal.gr/m-papadimitrioy/otan-o-ypoyrgos-apeilei</guid><pubDate>Tue, 05 Sep 2023 00:00:00 -0800</pubDate></item><item><title>Καμία Αχτσιόγλου, κανένας Κασσελάκης, η Κυβέρνηση κινδυνεύει μόνο από τον εαυτό της!</title><link>https://liberal.gr/portosalte/kamia-ahtsiogloy-kanenas-kasselakis-i-kybernisi-kindyneyei-mono-apo-ton-eayto-tis</link><description><![CDATA[<div class="row article__body">
<div class="col overflow-hidden js-article-body-wrapper js-article-471052">
<div><p>Συμπλήρωσε η Κυβέρνηση τις πρώτες 70 ημέρες του θεωρούμενου κρίσιμου πρώτου τριμήνου. Αίσια δεν το λες. Το ξεκίνημα της και ο βηματισμός, έως τώρα, καθόλου αντάξιος του διπλού θριάμβου Μητσοτάκη, του 41%. Με λειτουργικά προβλήματα η ίδια, με απογοήτευση και γκρίνια οι πολίτες.
</p>
<p>Τόνο στην κατήφεια δίνει η καθημερινότητα. Εξίσου σοβαρή με τα σοβαρά διεθνή θέματα που φαίνεται πως κερδίζουν το ενδιαφέρον του Πρωθυπουργού, αυτή την περίοδο. Εδώ στο εσωτερικό, τον θέλουν πολύ πιο ουσιαστικό και αποφασιστικό οι πολίτες που τον εμπιστεύθηκαν δύο φορές.
</p>
<p>Δεν αρκούν οι υπουργικές εξαγγελίες για περισσότερη ασφάλεια, δημόσια τάξη, λειτουργία Δικαιοσύνης και βελτίωση Κράτους. Η Κυβέρνηση κρίνεται πια στον χρόνο εφαρμογής. Στο κάθε λεπτό που φαίνεται να καθυστερεί. Είναι μια τάση των πολιτών, σαν μια πολύ πιο δυναμική αντιπολίτευση από την ίδια την Αντιπολίτευση.
</p>
<p>Καμία Αχτσιόγλου, κανένας Κασσελάκης δεν θα ρίξουν την Κυβέρνηση. Άλλωστε δεν κρίνονται ικανοί να το καταφέρουν. Η Κυβέρνηση θα έχει πέσει μόνη της, αν είναι να πέσει! Θα έχουν προλάβει τα γεγονότα και οι δυναμικά αντιπολιτευόμενοι πολίτες που απαιτούν.
</p>
<p>Ειλικρινά δεν γνωρίζω εάν γίνεται αντιληπτή από το Μαξίμου η πίεση της κοινής γνώμης. Φαντάζομαι μετρήσεις κάνουν, εμείς δεν τις ξέρουμε. Περιμένουμε τις πρώτες δημοσκοπήσεις του Σεπτεμβρίου, να δούμε πως θα αποτυπωθεί η γνώμη για τα γεγονότα του καλοκαιριού.
</p>
<p>Ο Πρωθυπουργός δείχνει να το παλεύει, αλλά δεν φαίνεται αρκετό. Τον απορροφούν, πιθανότατα, τα θέματα στα οποία έχει στρέψει την προσοχή του. Είναι το χαρακτηριστικό της 2ης τετραετίας. Οι Πρωθυπουργοί, νιώθουν μεγάλη σιγουριά για τον εαυτό τους και ανοίγονται σε μεγάλους ορίζοντες.
</p>
<p>Μικρή αναδρομή στην τελευταία 20ετία, το φιλμ της διαχρονικής απογοήτευσης:
</p>
<p>Ο Σημίτης αρνήθηκε να ασχοληθεί με τα σοβαρά του πολιτικού συστήματος, του κράτους, τη διαφθορά, για να αποφύγει τη διάλυση του ΠΑΣΟΚ στα χέρια του. Είχε προηγηθεί το κύμα κατά του ασφαλιστικού που προκάλεσε το κόμμα του και τον ζάρωσε.
</p>
<p>Ακολούθησε η ήπια προσαρμογή του Καραμανλή που άφησε ανέγγιχτα τα διαρθρωτικά ζητήματα της οικονομίας. Με τη δήλωση για τους πέντε νταβατζήδες έξω από το σουβλατζίδικο, προσπέρασε το καρκίνωμα της διαπλοκής και μετά ήρθαν τα γεγονότα. Κάτι οι παρακολουθήσεις, κάτι τα δομημένα ομόλογα, κάτι η απόπειρα Ζαχόπουλου και το Βατοπέδι έφεραν το θλιβερό τέλος στα μισά της 2ης τετραετίας.
</p>
<p>Πήρε σκυτάλη ο ΓΑΠ το 2009, όταν επέλαυνε παγκοσμίως η οικονομική κρίση που θα περνούσε από την Ελλάδα σαν οδοστρωτήρας. Ο Παπανδρέου είχε κάποιες καλές ιδέες για τη συγκρότηση ενός καλύτερου κράτους με Διαφάνεια και πολλά άλλα σχέδια. Διαλύθηκαν όλα με το διάγγελμα του από το Καστελόριζο. Είχε χαθεί ακόμη μια ευκαιρία…
</p>
<p>Από το 2012 έως τον Ιανουάριο του 2015 δεν μπορούσε να γίνει καμία συζήτηση, όταν το μόνο ζητούμενο ήταν η σωτηρία της Ελλάδας. Επιτεύχθηκε από την κυβέρνηση Σαμαρά-Βενιζέλου, αλλά η πρόθεση της κοινωνικής πλειοψηφίας ήδη είχε γείρει προς τον δήθεν «σωτήρα» Τσίπρα.
</p>
<p>Η δοκιμασία του αριστερού ριζοσπαστισμού θα διαρκέσει έως το 2019 και η χώρα θα σημαδευτεί από μια σκληρή τετραετία που δεν θέλει πια να τη θυμάται. Μια διαρκής οπισθοχώρηση της Ελλάδας από τα κεκτημένα της, η παρακαταθήκη της κυβερνώσας Αριστεράς. Όλεθρος!
</p>
<p>Οι ελπίδες εναποτίθενται στον Κ. Μητσοτάκη το 2019. Η διακυβέρνηση περνά από απανωτές πρωτόγνωρες κρίσεις και θριαμβεύει επειδή καταφέρνει να πείσει πως μόνο αυτός μπορεί να προβιβάσει την Ελλάδα.
</p>
<p>Τώρα βρισκόμαστε στο κομβικό σημείο. Η κοινωνία πίστεψε, ανέθεσε την εντολή και περιμένει να δει αποτέλεσμα. Έχει προσδοκίες και αρνείται να διανοηθεί πως μπορεί να διαψευστεί.
</p>
<p>Τα καμπανάκια ήχησαν προειδοποιητικά ήδη κατά τις καυτές Αυγουστιάτικες ημέρες. Ίσως ανόρεχτα, πάντως οι κυβερνητικές δικαιολογίες αναφορικώς με τις φωτιές έγιναν αποδεκτές.
</p>
<p>Ο Σεπτέμβριος εκτός από την έναρξη της νέας περιόδου και μήνας της προσαρμογής μετά τις διακοπές σηματοδοτεί για την Κυβέρνηση την εκκίνηση όλων των αναμενόμενων πρωτοβουλιών. Ούτε χρόνος για τους υπουργούς υπάρχει, ούτε και υπομονή για τους πολίτες. Οποιαδήποτε ένδειξη υποτίμησης των εσωτερικών θεμάτων έναντι των «μεγάλων» διεθνών θα αποβεί μοιραία για όλα τα πεδία.
</p>
<p>Η ψήφος εμπιστοσύνης που δόθηκε απλόχερα στον Κ. Μητσοτάκη προφανώς δεν αναιρείται μέσα σε μόλις δύο μήνες. Το κυβερνητικό έργο παρακολουθείται στενά. Ο ίδιος ο Πρωθυπουργός πρέπει να ενισχύσει περαιτέρω την εποπτική του δράση στη δουλειά των υπουργών. Να αυξήσει τις απαιτήσεις του στην παραγωγή αποτελεσμάτων. Η εκμετάλλευση εκ μέρους της Κυβέρνησης της σχεδόν «μονοπωλιακής» της θέσης στην πολιτική σκηνή θα την χρέωνε με ανευθυνότητα που θα την καταρράκωνε.
</p>
<p>Ας θυμόμαστε ότι οι καλοί καιροί παρέρχονται χωρίς να το καταλάβει κανείς. Πόσο μάλλον εάν έχει παραδοθεί στον πολιτικό χρόνο και χώρο…
</p>
</div>

</div>
</div>]]></description><guid isPermaLink="false">https://liberal.gr/portosalte/kamia-ahtsiogloy-kanenas-kasselakis-i-kybernisi-kindyneyei-mono-apo-ton-eayto-tis</guid><pubDate>Tue, 05 Sep 2023 00:00:00 -0800</pubDate></item><item><title>Η αφόρητη μοναξιά της κυβέρνησης Μητσοτάκη</title><link>https://liberal.gr/d-triantafyllidis/i-aforiti-monaxia-tis-kybernisis-mitsotaki</link><description><![CDATA[<div class="row article__body">
<div class="col overflow-hidden js-article-body-wrapper js-article-471036">
<div><p>Κοντεύουμε πια το ορόσημο των 100 πρώτων ημερών της νέας κυβέρνησης Μητσοτάκη και η κοινή διαπίστωση είναι πως δεν ξεκίνησε καλά. 
</p>
<p>Αντί να δούμε ένα καλά μονταρισμένο σχήμα, μετά την περιβόητη rotation, η κοινή γνώμη παρακολουθεί μια κυβέρνηση, η οποία προσπαθεί να βρει το βηματισμό της και να τον συγχρονίσει με την πραγματικότητα και τα μεγάλα προβλήματα που έχουν ανακύψει. Προβλήματα νέα, αλλά και παλιά, τα οποία είτε έπρεπε να έχουν λυθεί, είτε έπρεπε να διαπιστώνουμε πως έχουν δρομολογηθεί αξιόπιστες, αποτελεσματικές και μετρήσιμες δράσεις. 
</p>
<p>Για να το ξεκαθαρίσουμε από την αρχή: τους πολίτες δεν τους ενδιαφέρουν οι ιδεολογικές κοκορομαχίες ή οι αψιμαχίες στα τηλεοπτικά παράθυρα. Η καθημερινότητα είναι δύσκολη. Ο πληθωρισμός και η ακρίβεια σε τρόφιμα, καύσιμα και ενέργεια, ροκανίζουν το οικογενειακό εισόδημα. Η τήρηση της τάξης και η προστασία της ασφάλειας των πολιτών ως δημόσιο αγαθό, τελεί υπό έντονη αμφισβήτηση. Η αναχαίτιση των μεταναστευτικών ροών και η ταυτόχρονη αποτελεσματική φύλαξη των συνόρων, μοιάζει με ονειροφαντασία. Ας μη βάλουμε στην εξίσωση τους παράγοντες της παιδείας και των αλλαγών που πρέπει να γίνουν, ούτε το δημόσιου συστήματος υγείας, το οποίο πρέπει να ενισχυθεί άμεσα, αν όχι να βιώσει μια κοσμογονική αλλαγή που τόσο μεγάλη έχει ανάγκη. 
</p>
<p>Αντ’ αυτών όλων, παρακολουθούμε αμήχανες δηλώσεις κυβερνητικών στελεχών, ακούμε αόριστες υποσχέσεις, όλα παραπέμπονται για μετά την εμφάνιση του πρωθυπουργού στη ΔΕΘ και γενικά, είμαστε μια ωραία ατμόσφαιρα. 
</p>
<p>Αντιμέτωπη με τον εαυτό της η κυβέρνησης Μητσοτάκη, λόγω παντελούς απουσίας σοβαρής και δομικής αντιπολίτευσης, έχει ως μόνο αντίπαλο τον κακό της εαυτό. 
</p>
<p>Μόνο που οι πολίτες δεν την ψήφισαν σε δύο συνεχόμενες εκλογικές αναμετρήσεις για να συγκρίνεται με τον κακό της εαυτό, αλλά γιατί πίστεψαν πως μπορεί να υλοποιήσει όχι καμιά μεγάλη μεταρρυθμιστική επανάσταση στη χώρα, αλλά, τουλάχιστον, για να ασχοληθεί και να επιλύσει ή έστω να προσπαθήσει να επιλύσει ορισμένα βασικά προβλήματα. 
</p>
<p>Δεν ξέρω αν  κυβέρνηση το έχει συνειδητοποιήσει, αλλά αυτή τη φορά, δεν απολαμβάνει την παραδοσιακή περίοδο χάριτος που έχουν όλες οι νέες κυβερνήσεις. Και αυτό για κάτι πολύ απλό: δεν είναι νέα, αλλά συνέχεια της προηγούμενης, η οποία προεκλογικά έχει θέσει υψηλά τον πήχη των προσδοκιών και όλο αυτό, το πρώτο διάστημα, περνάει από κάτω. 
</p>
<p>Μπορεί η αντιπολίτευση να είναι απασχολημένη με τα δικά της υπαρξιακά προβλήματα και διλήμματα, αυτό ωστόσο δεν σημαίνει πως δεν υπάρχει πραγματική αντιπολίτευση στη χώρα που παρακολουθεί και αξιολογεί το έργο της κυβέρνησης. Η αντιπολίτευση αυτή αποτελείται από τους πολίτες, άλλοι από τους οποίους ψήφισαν αυτή την κυβέρνηση και άλλοι όχι. Όλοι τους, όμως, αντιμετωπίζουν την ίδια πραγματικότητα, έχουν τις ίδιες ανησυχίες, τρέφουν τις ίδιες προσδοκίες. 
</p>
<p>Σε αυτούς λογοδοτεί, θέλοντας και μη η κυβέρνηση. Αυτοί είναι που έχουν μνήμη και κρίση, να δουν προτάσεις, να συγκρίνουν και να κρίνουν. Αυτούς πρέπει να λαμβάνει διαρκώς υπόψη της το κυβερνητικό σχήμα και να μην υποκύπτει σε σειρήνες επανάπαυσης, σε εξωγενείς πιέσεις στη χάραξη της πολιτικής της πχ. στο μεταναστευτικό ή σε εσωτερικές πιέσεις και «στημένες» υποθέσεις με στόχο τον «ευνουχισμό των δυνάμεων επιβολής της τάξης».
</p>
<p>Διανύοντας τους πρώτους μήνες της δεύτερης θητείας της και παρά την αφόρητη μοναξιά της η κυβέρνηση έχει μπροστά της δύο δρόμους: ο πρώτος είναι να ανασκουμπωθεί, να κάνει διορθωτικές κινήσεις και να ριχτεί στη δουλειά, ο δεύτερος είναι πιο απλός και εύκολος, μπορεί απλά να αφεθεί στη φθορά του χρόνου. 
</p>
<p>Ποιον από τους δύο δρόμους θα επιλέξει η κυβέρνηση, είναι κάτι που θα το αντιληφθούμε πολύ σύντομα. Απλά ο χρόνος κυλά. Τικ, τακ, τικ, τακ.
</p>
</div>

</div>
</div>]]></description><guid isPermaLink="false">https://liberal.gr/d-triantafyllidis/i-aforiti-monaxia-tis-kybernisis-mitsotaki</guid><pubDate>Tue, 05 Sep 2023 00:00:00 -0800</pubDate></item><item><title>Όταν φτάσει εκείνη η ώρα πουλήστε τα όλα!</title><link>https://liberal.gr/th-mayridis/otan-ftasei-ekeini-i-ora-poyliste-ta-ola</link><description><![CDATA[<div class="row article__body">
<div class="col overflow-hidden js-article-body-wrapper js-article-471010">
<div><p>Μπορούν οι τράπεζες να προσφέρουν τα κόκκινα δάνεια στους οφειλέτες τους στο ίδιο τίμημα που αγοράζουν τα funds; Εξαρτάται από ποια πλευρά βρίσκεται κανείς. Είναι σαν τις μολότοφ που είχε πει ο ιστορικός, πλέον, αρχηγός της Αριστεράς Αλέξης Τσίπρας! Αν «μιλάει» ο «ασυνεπής» δανειολήπτης, τότε πρόκειται για κάτι το «λογικό». Τόσο λογικό που ο συνεπής δανειολήπτης θα αρχίσει να κτυπάει το κεφάλι του στον τοίχο και ο μέτοχος της τράπεζας να αναζητά δρόμο διαφυγής για να αποφύγει το ναυάγιο…
</p>
<p>Μοιάζει πράγματι με ένα «εύλογο» αίτημα. Γιατί να μην πάρει ο πολίτης πίσω το σπίτι του και να το πάρει το «κοράκι», όταν η τράπεζα θα έχει εισπράξει στο τέλος το ίδιο τίμημα; Μην μου πείτε ότι δεν το βρίσκεται «εύλογο» και «λογικό»; Τι πιο δίκαιο από το να καταλήξει το σπίτι στα χέρια του ιδιοκτήτη του από να βρεθεί στα χέρια … αδίστακτων χαρτογιακάδων που βγάζουν το χαβιάρι τους ρουφώντας το αίμα του λαού με το καλαμάκι;
</p>
<p>Όλο αυτό το σκεπτικό ξεκινάει από μία λάθος αφετηρία. Από μία μεγάλη παρεξήγηση. Πραγματικός ιδιοκτήτης του ακινήτου δεν είναι ο δανειολήπτης, αλλά η τράπεζα που του δάνεισε τα χρήματα. Και ναι μεν κατανοούμε απόλυτα τους μη συνεπείς δανειολήπτες που βρίσκονται αντικειμενικά σε δύσκολη θέση. Δεν μπορούμε όμως να κατανοήσουμε όσους πολιτικούς υιοθετούν τέτοιες θέσεις, σε μία προσπάθεια να κερδίσουν ψήφους και με αντίτιμο μια νέα πιθανή κατάρρευση των τραπεζών. Γιατί άραγε κάποιος να εξακολουθήσει να είναι συνεπής στις υποχρεώσεις του, όταν θα πληρώσει στο τέλος και το δικό του δάνειο και το δάνειο του γείτονά του; Το κούρεμα των δανείων το πληρώνουμε όλοι οι φορολογούμενοι. Μεταξύ αυτών και οι συνεπείς δανειολήπτες. Και όλοι οι άλλοι! Και εκείνοι, δηλαδή, που δεν έχουν πάρει ένα ευρώ δάνειο στην ζωή τους από τις τράπεζες.
</p>
<p>Το κακό είναι ότι στην Ευρώπη οι λαϊκιστές, όπως η Μελόνι στην Ιταλία, κερδίζουν έδαφος και μας απειλούν με ανάλογα μέτρα και με ολική καταστροφή! Να μην παραξενευτούμε αν η επόμενη τραπεζική κρίση ξεκινήσει μετά από μία τέτοιου είδους εξαγγελία. Αν ξυπνήσουμε ένα πρωί και διαπιστώσουμε ότι θα πρέπει να πληρώσουμε με τα «ρέστα» μας την αμετροέπεια κάποιων πολιτικών. Και μην νομίσει κανείς ότι αυτού του είδους οι απόψεις ευδοκιμούν μόνο στα χωράφια της ακροδεξιάς. Στην Ελλάδα υπήρξε πεφωτισμένο στέλεχος του σοσιαλιστικού χώρου που έκανε ακριβώς την ίδια πρόταση με την Μελόνι!
</p>
<p>Η υπόθεση των συναλλακτικών ηθών είναι  σοβαρή για να την εμπιστευτούμε στα χέρια ανεύθυνων ανθρώπων. Κι αν αυτοί οι ανεύθυνοι πάρουν τελικά την εξουσία και αρχίζουν να εφαρμόζουν τις παλαβομάρες τους, τότε πρέπει να είμαστε έτοιμοι για το χειρότερο. Να έχουμε πάντα μια βαλίτσα έτοιμη για αναχώρηση και το χέρι κολλημένο στο ender για την εντολή των ρευστοποιήσεων. Πουλήστε τα τότε όλα, διότι στην επόμενη κρίση του χρηματοπιστωτικού συστήματος οι χειρισμοί που έγιναν με τις κυπριακές τράπεζες θα μοιάζουν με σχολική εκδρομή…
</p>
<p><strong>Θανάσης Μαυρίδης</strong>
</p>
<p><strong><a href="/cdn-cgi/l/email-protection#aedac6cfc0cfddc7dd80c3cfd8dcc7cac7ddeec2c7cccbdccfc280c9dc" rel="noopener" target="_blank"><span class="__cf_email__" data-cfemail="314559505f504258421f5c50474358555842715d58535443505d1f5643">[email protected]</span></a></strong>
</p>
</div>

</div>
</div>]]></description><guid isPermaLink="false">https://liberal.gr/th-mayridis/otan-ftasei-ekeini-i-ora-poyliste-ta-ola</guid><pubDate>Tue, 05 Sep 2023 00:00:00 -0800</pubDate></item><item><title>Σαν αγώνας πόλο. Από πάνω ηρεμία, μέσα στο νερό κλοτσοπατινάδα</title><link>https://liberal.gr/d-kampoyrakis/san-agonas-polo-apo-pano-iremia-mesa-sto-nero-klotsopatinada</link><description><![CDATA[<div class="row article__body">
<div class="col overflow-hidden js-article-body-wrapper js-article-470974">
<div><p>Φαγώθηκαν να νικήσουν τον Μητσοτάκη. Λογικό, για έναν τέτοιο τύπο ή τύπισσα ψάχνει ο Σύριζα. Κάποιον που θα μπορέσει, νικώντας τον Μητσοτάκη, να τους ξαναφέρει στην εξουσία. Δεν είναι πάντως τυχαίο ότι το ερώτημα «ποιος από μας μπορεί να νικήσει τον Μητσοτάκη» το έθεσε πρώτος-πρώτος ο Κασσελάκης, μετατρέποντας το σε κεντρικό προεκλογικό τους θέμα και μετά εξανάγκασε όλους τους άλλους υποψήφιους να τοποθετηθούν επ’ αυτού.
</p>
<p>Δείχνει ότι ο Κασσελάκης μπορεί να μην έχει ιδέα τι είναι ο Σύριζα και να μην λέει σχεδόν τίποτα για την ουσία των προβλημάτων της χώρας, βρίσκεται πάντως πιο κοντά στον προβληματισμό του μέσου Συριζαίου απ’ όσο οι συνυποψήφιοι  του. 
</p>
<p>Πλην ακόμα κι αν έγινε κυρίαρχο στον εκλογικό τους αγώνα, το δίλημμα «ποιος μπορεί να νικήσει ον Μητσοτάκη» είναι παραπλανητικό. Ή μάλλον για να το γράψω καλύτερα, είναι τόσο βιαστικό και υπερβολικό που εκ’ των πραγμάτων γίνεται παραπλανητικό.
</p>
<p>Αυτή την ώρα, η αγωνία των υποψηφίων να αποδείξουν ότι μπορούν να γίνουν Μητσοτάκηδες στη θέση του Μητσοτάκη, μοιάζει με προσπάθεια υποψήφιου προπονητή επαρχιακής ομαδούλας της τοπικής κατηγορίας, που για να πάρει τη δουλειά διαβεβαιώνει ότι μπορεί να νικήσει σε τελικό Τσάμπιονς Λίνκ. 
</p>
<p>Καθότι, όποιος κερδίσει στην εσωκομματική εκλογή, έχει πολλά άλλα εμπόδια να ξεπεράσει πριν βρεθεί αντιμέτωπος με τον Μητσοτάκη. Πρώτα απ’ όλα πρέπει να ξεπεράσει την εσωκομματική βαβούρα και πιθανότητα διάσπασης, διόλου απίθανης καθότι οι εμφύλιοι στην αριστερά είναι αδυσώπητοι. Μην κοιτάτε που δημοσίως παριστάνουν όλοι τους ενωτικούς, τους αγαπημένους και τους συντροφιασμένους. Έχετε ιδέα τι γίνεται από πίσω; Με πισίνα όπου παίζεται αγώνας πόλο μοιάζει ο Σύριζα αυτό τον καιρό. Πάνω από την επιφάνεια όλα είναι ήρεμα και νομότυπα, αλλά αν υπάρχει υποβρύχια κάμερα θα δείξει κάτι κλωτσιές και πατωτές που ο θεατής θα φρίξει. 
</p>
<p>Μετά την ενότητα του χώρου, ο νέος αρχηγός θα χει να αποδείξει ότι μπορεί να δώσει δυναμική στο κόμμα, ώστε αυτό να φρενάρει στην κατηφορική του πορεία και να πάρει την ανηφόρα προς υψηλότερα ποσοστά. Θαρρείτε πως είναι εύκολο, έχει που χει καταντήσει ο Σύριζα;
</p>
<p>Σ’ αυτή την αναστροφή, θα πρέπει να αποδείξει παράλληλα ότι το Πασοκ του Ανδρουλάκη θα μείνει τρίτο και καθηλωμένο, μακριά από την πολυπόθητη δεύτερη θέση. Κι αφού τα πετύχει όλα αυτά ο νέος αρχηγός, αφού πείσει τον κόσμο ότι έχει καινούριο προφίλ, διαφορετικές θέσεις απ’ τις παλιές και άλλη νοοτροπία, αφού δηλαδή παγιώσει τη θέση του εσωκομματικά και ως αρχηγός της αντιπολίτευσης, τότε θα βρεθεί απέναντι στον Μητσοτάκη. 
</p>
<p>Και μάλιστα ποιον Μητσοτάκη; Όχι τον σημερινό, αλλά αυτό του 2027. Που θα είναι διαφορετικός από τον πρώτο Μητσοτάκη του 2019 κι από τον δεύτερο του 2023. Καθότι ο Κυριάκος έχει αποδείξει ότι μπορεί να ανανεώνεται και να εμφανίζει καινούρια πρόσωπα, συνταιριασμένα με τις ανάγκες κάθε συγκυρίας. Άρα προσοχή στα διλήμματα εκεί στον Σύριζα, προσοχή και στα μεγάλα λόγια. Το νερό δεν μπήκε καν στο αυλάκι ακόμα, μην μας το παρουσιάζουν σαν ήδη βελούδινο εμφιαλωμένο. Αργούν. 
</p>
</div>

</div>
</div>]]></description><guid isPermaLink="false">https://liberal.gr/d-kampoyrakis/san-agonas-polo-apo-pano-iremia-mesa-sto-nero-klotsopatinada</guid><pubDate>Tue, 05 Sep 2023 00:00:00 -0800</pubDate></item><item><title>ΣΥΡΙΖΑ: Αντί για συζήτηση, μόνον κουβέντες του αέρα</title><link>https://liberal.gr/s-moymtzis/syriza-anti-gia-syzitisi-monon-koybentes-toy-aera</link><description><![CDATA[<div class="row article__body">
<div class="col overflow-hidden js-article-body-wrapper js-article-471016">
<div><p>Η μη δογματική Αριστερά πάντα συζητούσε - πολλές φορές μέχρις εξαντλήσεως - όλα τα ζητήματα που απασχολούσαν την ατζέντα της. Υπήρχαν διαφωνίες, ενστάσεις, αποχωρήσεις, διασπάσεις, νέες ομαδοποιήσεις. Αυτός ήταν ένας κύκλος που την κράτησε ζωντανή, αλλά μικρή. Ένα κόμμα του περιθωρίου. Σήμερα, αν δε θέλει να κατρακυλήσει σε μονοψήφιο νούμερο θα πρέπει να συζητήσει ένα πράγμα: γιατί έχασε πρωτίστως το 2019 και γιατί συνετρίβη φέτος. Αν δεν υπάρξει μια κοινή θέση -χωρίς στρογγυλεύσεις - επάνω στα αίτια των δύο ηττών, δε θα μπορέσει η νέα ηγεσία, όποια και αν είναι αυτή, να σηκώσει κεφάλι.
</p>
<p>Αναμφίβολα θα είναι ένας επώδυνος διάλογος γιατί, σε τελευταία ανάλυση, θα αναδειχθούν και συγκεκριμένες πολιτικές ευθύνες, με πρώτη και καλύτερη την ευθύνη του Α. Τσίπρα. Όπως δαφνοστεφανώθηκε γιατί ένα μόρφωμα διαφόρων συνιστωσών το έκανε κόμμα και το οδήγησε στην εξουσία, έτσι θα υποστεί και την κριτική για τα όσα έπραξε ο ίδιος ή επέτρεψε να συμβούν όσο κυβερνούσε αλλά και μετά, χωρίς να παρέμβει.
</p>
<p>Φαίνεται όμως πως στον ΣΥΡΙΖΑ δεν είναι διατεθειμένοι να κάνουν έναν τέτοιο διάλογο, διότι δε γνωρίζουν πού θα τους οδηγήσει. Δε γνωρίζουν την έκταση της κριτικής και κυρίως πόσοι - πλην του Α. Τσίπρα - θα μπουν στο στόχαστρο των στελεχών και των μελών του κόμματος. Προς το παρόν ασχολούνται με το τι κάνει και τι λέει ένας «φελλός» που αφίχθηκε από τις ΗΠΑ. Αντιλαμβάνομαι πως αυτό είναι κάτι το ανώδυνο, όμως δεν αποτελεί πολιτική συζήτηση.
</p>
<p>Πέραν από τις αυταπόδεικτες ευθύνες του Α. Τσίπρα και του περιβάλλοντος του, ευθύνες έχει ή δεν έχει και ο Ευκλείδης Τσακαλώτος; Δικής του εμπνεύσεως δεν ήταν η «ταξική» πολιτική της υπερφορολόγησης; Ας εξηγήσουν, όχι μόνον στους ψηφοφόρους τους, γιατί το 2015 δύο φορές απευθύνθηκαν στους ΑΝΕΛ για τον σχηματισμό κυβέρνησης και όχι στο ΚΙΝΑΛ και στο Ποτάμι; Ήταν συλλογική απόφαση ή την έλαβε μόνος του ο Α. Τσίπρας; Μια απόφαση που τους κυνηγά και τους αφοπλίζει κάθε φορά που μιλούν για την «ακροδεξιά» στροφή της Νέας Δημοκρατίας.
</p>
<p>Για να μην περπατούμε στα σύννεφα τέτοιες συζητήσεις στην Αριστερά γίνονται μόνον όταν πρόκειται να αποκαθηλωθεί ένας ηγέτης. Του τα φορτώνουν όλα και τελείωσε. Σήμερα, δε γνωρίζω τι κλίμα επικρατεί τόσο σε επίπεδο στελεχών όσο και μελών για τον Α. Τσίπρα. Μέχρι στιγμής τον προστατεύουν άπαντες και για αυτόν τον λόγο δεν πρόκειται να κάνουν μια ενδελεχή πολιτική συζήτηση για την πορεία του ΣΥΡΙΖΑ. Αν δεν εξετάσουν και δεν ερμηνεύσουν το τι έγινε από το 2015 ως το 2023 θα βαδίζουν, όποιον αρχηγό και αν εκλέξουν, στα τυφλά.
</p>
<p>Η Κεντροδεξιά αυτά τα ζητήματα τα έχει λυμένα εδώ και πολλές δεκαετίες. Χωρίς πολλές κουβέντες, όποιος χάνει, φεύγει. Άλλωστε και η βάση της Νέας Δημοκρατίας δεν είναι εκπαιδευμένη σε πολύωρες συνεδριάσεις και ψυχοφθόρες συζητήσεις. Και η συνταγή αυτή, πάντα εκ του αποτελέσματος κρινόμενη, είναι επιτυχημένη. Άλλο όμως η Κεντροδεξιά και άλλο η Αριστερά και μάλιστα η ριζοσπαστική.   
</p>
</div>

</div>
</div>]]></description><guid isPermaLink="false">https://liberal.gr/s-moymtzis/syriza-anti-gia-syzitisi-monon-koybentes-toy-aera</guid><pubDate>Tue, 05 Sep 2023 00:00:00 -0800</pubDate></item></channel></rss>